<h2 id="Nadpis">Chcem mať veľa kamarátov</h2>
<p><em>Počet bodov: 20</em></p>
<p>Miloš má strašne veľa kamarátov. Každý rok míňa svoje ťažkozarobené peniaze, aby každému svojmu kamarátovi na narodeniny kúpil darček. Priateľstvá sú však vrtkavá záležitosť, Miloš nikdy nevie, či sa s ním niekto neprestane kamarátiť kvôli tomu, že je príliš múdry.</p>
<p>Miloš chce vrtkavosť svojich kamarátstiev zohľadniť, keď si bude robiť finančnú uzávierku roku 2023. Má zoznam, v ktorom má pre každého kamaráta sumu, ktorú minul na jeho darček.</p>
<p>Miloš by chcel vedieť, koľko peňazí by musel minúť na darčeky v prípade, že by sa s ním ktorýkoľvek z jeho kamarátov prestal kamarátiť, lebo je príliš múdry. No nemá čas tento údaj vypočítať pre každého svojho kamaráta, lebo je príliš zaneprázdnený hľadaním si nových kamarátov.</p>
<p>Skúste mu s tým pomôcť, možno sa s vami bude kamarátiť. Teda, ak sa nebudete báť jeho múdrosti.</p>
<h3 id="úloha">Úloha</h3>
<p>Na vstupe budete mať v jednom riadku počet Milošových kamarátov. V ďalšom riadku je zoznam, v ktorom má pre každého z týchto kamarátov číslo - sumu, ktorú tento rok minul na darček daného kamaráta. Pre každého z jeho kamarátov napíšte, koľko by stáli darčeky všetkých ostatných kamarátov okrem neho.</p>
<h3 id="vstup-a-výstup">Vstup a Výstup</h3>
<p>Na prvom riadku je celé číslo <span class="math inline">\(n\)</span> reprezentujúce počet Milošovích kamarátov. V ďalšom riadku sa nachádza zoznam <span class="math inline">\(n\)</span> kladných čísel <span class="math inline">\(c_1\)</span> až <span class="math inline">\(c_n\)</span>, neprevyšujúcich <span class="math inline">\(1000\)</span>: ceny darčekov každého kamaráta.</p>
<p>Pre prvú sadu platí, že <span class="math inline">\(1 \leq n \leq 10^3\)</span>. Pre druhú sadu <span class="math inline">\(1 \leq n \leq 2 \cdot 10^5\)</span>.</p>
<p>Pre každého kamaráta vypíšte na samostatný riadok jedno číslo: koľko by stáli dokopy všetky darčeky, keby sme nekúpili darček práve jemu.</p>
<h3 id="príklad">Príklad</h3>
<p><strong>Input:</strong></p>
<pre class="iobox"><code>5
1 2 3 4 6</code></pre>
<p><strong>Output:</strong></p>
<pre class="iobox"><code>15
14
13
12
10</code></pre>
<p><em>Ak by sa Miloš prestal kamarátiť s prvým kamarátom, na darčeky by minul 15 peňazí. Ak by sa prestal kamarátiť s druhým kamarátom, minul by 14 peňazí. Rovnaký princíp platí pre všetkých kamarátov.</em></p>
